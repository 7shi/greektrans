Ἐν τῷ μέσῳ τῆς τρίβου τοῦ βίου τούτου
Εὑρέθην ἐν σκοτεινῷ τινι δρυμῶνι·
Τῆς γὰρ εὐθείας ὁδοῦ παρεξετράπην.

Ὤ, πόσον δεινὸν εἰπεῖν ὡς ἦν ἐκεῖνος
Ὁ δρυμὼν τραχύς, ἄγριος καὶ συνήρης,
Οὗπερ ἡ μνήμη τὸν φόβον διεγείρει!

Ὄντως ἐστὶν ἡττόν τι πικρὸς θανάτου.
Ἀλλ' ὅ, τι καλὸν εὗρον ἐξειπεῖν μέλλων,
Περὶ τῶν ἄλλων, ὅσ' εἶδον ἐκεῖ, λέξω.

Οὐκ ἔχω καλῶς εἰπεῖν, πῶς ποτ' εἰσῆλθον·
Οὕτως ὑπνώττων ἤμην τῇ στιγμῇ 'κείνῃ,
Καθ' ἣν τῆς ἀληθινῆς ἀπέστην τρίβου.

Ἀλλ' ὅτ' ἦλθον εἰς λόφου τινὸς τοὺς πόδας,
Ἔνθ' ἦν τὸ τέρμα τῆς κοιλάδος ἐκείνης,
Ἣ τὴν καρδίαν κατέπληξέ μοι φόβῳ,

Ὑψώσας ὄμματ' εἶδον ἤδη τὰ νῶτα
Αὐτῆς ἀκτῖνας φοροῦντα τοῦ πλανήτου
Τοῦ πάντας πανταχόσε φωταγωγοῦντος.

Τότε μικρόν τι κατέπαυσεν ὁ φόβος,
Ὁ τοὺς κρουνούς μοι παγώσας τῆς καρδίας
Τὴν νύκτ' ἐκείνην, ἢν διῆλθον ἐν φρίκαις.

Ὡς δ' ὅτε τις βαρέως ἀσθμαίνων ἔξω
Τοῦ πελάγους, ἐξελθὼν ἐπὶ τὴν ὄχθην,
Στρέφων πρὸς τὸ σφαλερὸν κῦμ' ἀτενίζει,

Οὕτως ἡ διαφεύγουσ' ἔτι ψυχή μου
Στρέφουσ' ὀπίσω τὸν πόρον ἐθεώρει,
Ὃν κατέλιπεν ἄνθρωπος ζῶν οὐδέπω.

Ἄνεσιν δέ τινα δοὺς τῷ σώματί μου,
Ἐπανέλαβον τὴν ὁδὸν τῆς ἐρήμου,
Ὣστ' ἦν ποὺς στεῤῥότερος ὁ κατωτέρω.

Ἀλλ' ἰδοὺ σχεδὸν ἐν ἀρχῇ τῆς ἀνόδου
Πάρδαλίς τις ἐλαφρὰ καὶ ταχυτάτη,
Κεκαλυμμένη δέρματι πολυστίκτῳ,

Ἀκίνητος ἵστατο κατέναντί μου,
Τοσοῦτό τ' ἐκώλυε τὴν πρόοδόν μου,
Ὥστ' ἐπειράθην ἐπιστρέψαι πολλάκις.

Καιρὸς δ' ἦν, καθ' ὃν ἡ πρωΐα διηύγει,
Ὁ δ' ἥλιος ὑψοῦτο μετὰ τῶν ἄστρων,
Οἷς συνυπῆρχεν, ὅτε τὸ θεῖον φίλτρον

Τὰ καλὰ 'κεῖνα πρῶτον ἐκίνησ' ἔργα.
Καὶ δή μοι χρηστὰς ὑπέφαινον ἐλπίδας
Τοῦ τε θηρίου τὸ ποικιλόχρουν δέρμα

Ὥρα τ' ἔαρος ἡμέρας τε πρωΐα·
Ἀλλ' οὐχ οὕτως, ὡς μή μ' ἔμφοβον γενέσθαι
Ἐκ τῆς θέας λέοντος ἐπιφανέντος.

Οὗτος προς ἐμὲ καθορμήσειν ἐδόκει,
Ὑψαύχην, πειναλέος, λυσσώδης οὕτως,
Ὥστε φρίσσοντα φαίνεσθαι τὸν ἀέρα·

Καὶ λύκαινά τις, ἢ μεστὴ πόθων πάντων
Ἐδόκει καὶ παντοίων, κάτισχνος οὖσα,
Καὶ πολλοὺς παναθλίους ἔθρεψεν ἤδη.

Αὕτη μοι τόσην ἐνεποίησε νάρκην,
Τρόμον ἀφιεῖσ' ἐκ τῶν αὐτῆς ὀμμάτων,
Ὥστ' ἀπηλπίσθην τὴν κορυφὴν ἱκέσθαι·

Ὡς δέ τις χαίρων ἐν ταῖς ἐπικερδείαις,
Ἀλλ' , ἐφεστῶτος τοῦ καιροῦ τῆς ζημίας,
Ἄχθετ' ἐν τοῖς λογισμοῖς αὑτοῦ καὶ κλαίει,

Τοιόνδ' ἡ θὴρ ἄκαμπτος ἐποίησέ με,
Ἣ κατὰ μικρὸν ἀντίον μου χωροῦσα
Ἐξώθει μ' ἐνθ ἥλιος σιγηλὸς μένει.

Πλανωμένου μου δ' ἐν ταῖς κατωφερείαις,
Παρέστηκέ τις πρὸ τῶν ἐμῶν ὀμμάτων,
Ὃς μακρὸν σιγῶν λιπόφθογγος ἐδόκει.

Ὡς δ' εἶδον αὐτὸν ἐν τοιᾷδ' ἐρημίᾳ,
Εἶπον ἀνακραυγάσας “Ἐλέησόν με,
„ Οἷός ποτ' εἶ, ζῶν ἄνθρωπος ἢ σκιά τις.”—

—“Οὐκέτ' ἄνθρωπος,” εἶπεν, “ἄνθρωπος ἤμην·
„ Οἱ δ' ἐμοὶ γονεῖς ὑπῆρξαν Λογγοβάρδοι,
„ Καὶ Μαντιανοὶ τὴν πατρίδ' ἦσαν ἄμφω·

„ Ἐγενόμην ὀψέπερ ἐπ' Ἰουλίου,
„ Ἐν Ῥώμῃ δ' ἐπ' εὐμενοῦς ἔζησ' Αὐγούστου
„ Ἐν χρόνοις θεῶν ψευδῶν καὶ ψευδομένων.

„ Ποιητὴς ἤμην καὶ τὸν δίκαιον ᾖδον
„ Υἱὸν Ἀγχίσου, τοῦ Τροίηθεν ἐλθόντος,
„ Ἐπεὶ τὸ κλεινὸν Ἴλιον κατεκαύθη.

„ Σὺ δὲ πῶς εἰς ἔρημον ὧδε προήχθης;
„ Πῶς οὐκ ἀνέβης εἰς τὸ θυμῆρες ὄρος,
„ Τὴν ἀρχὴν αἰτίαν τε χαρμονῆς πάσης;—

—„ Σὺ γοῦν εἶ Βιργίλιος, ἡ πηγὴ κείνη,
„ Ἐξ ἧς ἐκρέει ποταμὸς εὐφραδείας;”
Ἀπεκρίθην μετ' αἰδοῦς κεφαλὴν κλίνας.

“Ὦ τῶν ἄλλων ποιητῶν δόξα καὶ φέγγος,
„ Εὔνους εἴης μοι τῷ μακρὸν τὴν σὴν βίβλον
„ Μελετήσαντι λίαν τ' ἀγασαμένῳ.

„ Σύ μοι διδάσκαλος εἶ, σύ τ' ἀρχηγέτης,
„ Σὺ μόνος, ἐξ οὗ τὸ καλλιεπὲς ὕφος
„ Παρέλαβον τὸ τιμὴν προσενεγκόν μοι.

„ Ἰδὲ τὴν θῆρα τὴν ἐκδιώξασάν με·
„ Βοήθησόν μοι, σοφὲ δεδοξασμένε·
„ Ἐμποιεῖ γάρ μοι φλεψὶ καὶ σφυγμοῖς τρόμον.”—

—“Ὁδὸν ἑτέραν τραπῆναί σε προσήκει,”
Ἀπεκρίνατο θεωρῶν με θρηνοῦντα,
“Ἵν' ἐξέλθῃς τῆς χθονὸς ἀγρίας τῆςδε.

„ Ἡ γὰρ θὴρ αὕτη, δι' ἣν κράζεις, τοῖς ἄλλοις
„ Οὐκ ἐᾷ τὴν ἑαυτῆς διελθεῖν τρίβον,
„ Ἀλλ' ἀπείργει μέχρις ἂν αὐτοὺς φονεύσῃ·

„ Οὕτω τε κακοποιὸν κέκτηται φύσιν,
„ Ὥστ' οὐδὲν αὐτῆς ἀπλήστους πληροῖ πόθους,
„ Καὶ κορεσθεῖσα πλέον ἢ πρὶν λιμώττει.

„ Τὰ ζῶα δ' ἐστίν, οἷς συμμίγνυται, πλεῖστα,
„ Καὶ πλείον' ἔσται, μέχρις ὁ Λυκοθήρας
„ Ἐλθὼν ἐν δειναῖς ὀδύναις αὐτὴν κτείνῃ·

„ Οὗτος οὐ ζήσετ' ἐν γαίαις καὶ χρυσίῳ,
„ Ἀλλ' ἐν ἀρετῇ καὶ στοργῇ καὶ σοφίᾳ.
„ Γενετὴν δ' ἕξει μεταξὺ δύο Φέλτρων,

„ Καὶ σωτὴρ ἔσται ταπεινῆς Ἰταλίας,
„ Ὑπὲρ ἧς ἀπέθανε κόρη Καμίλλα,
„ Εὐρύαλος καὶ Τύρνος Νῖσός τ' ἐν μάχαις.

„ Οὗτος οὖν ἐκ πόλεως πάσης διώξει
„ Αὐτήν, ἕως ἂν εἰς ᾍδην ἀποπέμψῃ,
„ Ἔνθεν τὸ πρῶτον ἐξήγαγεν ὁ φθόνος.

„ Ὅθεν ἐπ' ἀγαθῷ σοι φρονῶ καὶ κρίνω,
„ Ὅπως ἔπῃ μοι, κἀγὼ δέ σ' ὁδηγήσω,
„ Ἄξω τ' ἐντεῦθεν δι' αἰωνίου χώρας,

„ Ἔνθ' ὀλολυγμοὺς ἀνέλπιδας ἀκούσῃ·
„ Ὄψει τ' ἀρχαῖα πνεύματα τετληκότα,
„ Τὸν δεύτερον θάνατον κραυγαῖς καλοῦντα·

„ Ὄψει τ' ἐκείνους, οἵτινες εὐαρέστως
„ Ἐν τῷ πυρὶ μένουσιν, ὡς προσδοκῶντες
„ Εἰς τὸν χῶρόν ποτ' ἀνελθεῖν τῶν μακάρων.

„ Πρὸς τούτους ἔπειτ' εἰ θέλεις ἀναβῆναι,
„ Ἔστιν ἐμοῦ ψυχή τις ἀξιωτέρα,
„ Μεθ' ἧς καταλείψω σε πρὶν ἐκχωρήσω.

„ Αὐτοκράτωρ γάρ, ὃς ὕπερθεν ἀνάσσει,
„ Ὡς τῶν ἑαυτοῦ νόμων ἀφεστηκότα,
„ Οὐ θέλει μ' ἐλθεῖν εἰς τὴν ἑαυτοῦ πόλιν.

„ Οὗτος πάντων βασιλεύς, Οὐρανῶν ἄναξ,
„ Ἔνθ' ἡ πόλις ἔστ' αὐτοῦ καὶ θεῖος θρόνος.
„ Ὤ, μάκαρ ἐκεῖνος, ὃν ἐκεῖσ' ἐκλέξῃ!”

Κἀγὼ πρὸς αὐτόν· “Ποιητά, δέομαί σου,
„ Πρὸς Θεοῦ σ' ἐκλιπαρῶν, ὅνπερ οὐκ ἔγνως,
„ Φυγείν με τὸ κακὸν τόδ' ἢ τούτου χεῖρον.

„ Ὁδήγησόν με λοιπὸν ὅπου νῦν εἶπας,
„ Ὅπως ἴδω τὴν θύραν ἁγίου Πέτρου,
„ Κἀκείνους, οὕς μοι λέγεις οὕτω δυστήνους.”

Τότ' αὐτὸς ἐκίνησεν, ἐγὼ δ' εἱπόμην.
