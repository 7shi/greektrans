Ἡ μὲν ἡμέρα παρήρχετο, καὶ πάντα
Ὁ μελανώδης ἀὴρ τἀπὶ γῆς ζῶντα
Τῶν πόνων ἀπήλαυνεν· ἐγὼ δὲ μόνος

Ἡτοιμαζόμην ὑποστῆναι τὸ βάρος
Τῆς τε πορείας καὶ τοῦ ψυχικοῦ πάθους,
Ὅ νῦν ἡ πιστὴ μνήμη μου περιγράψει.

Ὦ Μοῦσαι, πνεῦμα θεῖον, νῦν βοηθεῖτε·
Ὦ μνήμη τ', ἐν ᾗ γέγραπται πάνθ' ὅσ' εἶδον,
Νῦν ἡ σὴ φανήσεται σεμνηγορία.

“Ὁδηγέ μου ποιητά,” λέγειν ἠρξάμην,
“Ἴδε μου τὴν ἀξίαν εἴποτ' ἀντέχει,
„ Πρὶν εἰς τὴν δεινὴν προχωρήσω πορείαν.

„ Σὺ λέγεις ἐλθεῖν τὸν τοῦ Σιλβίου πάππον,
„ Ἔτ' ὄντα θνητόν, εἰς τὴν τῶν ἀθανάτων
„ Χώραν ἔχοντα ζῶντος ἀνδρὸς αἰσθήσεις.

„ Ἀλλ' εἴπερ ὁ κακίας ἐχθρὸς ἁπάσης
„ Εὔνους ἦν αὐτῷ, φρονῶν καλὰ μεγάλα
„ Ἐκβησόμεν' ἐξ αὐτοῦ, ποίου καὶ ποῖα,

„ Οὐ δοκεῖ τοῦτ' ἀπρεπὲς ἀνδρὶ φρονίμῳ.
„ Αὐτὸς γὰρ Ῥώμης τῆς σεμνῆς καὶ τοῦ Κράτους
„ ᾙρέθη πατὴρ ἐν Οὐρανῶν αἰθέρι·

„ Ῥώμη δὲ καὶ τὸ Κράτος, ἵν' ὀρθῶς εἴπω,
„ Προωρίσθησαν ὡς ἱερός τις τόπος,
„ Ενθ' ὁ τοῦ Πέτρου διάδοχος ἐδρεύει.

„ Ἐκ τῆς πορείας, ἣν ἐξύμνησας, ταύτης
„ Προκατέμαθεν ὅσ' ὑπῆρξεν αἰτία
„ Τῆς νίκης αὑτοῦ καὶ τῆς Παπικῆς χλαίνης.

„ Ἦλθεν εἶτ' ἐκεῖ τῆς Ἐκλογῆς τὸ σκεῦος,
„ Ὅπως ἐνδυναμώσῃ τὴν πίστιν κείνην,
„ Ἥτις ἔστ' ἀρχὴ τῆς σωτηρίου τρίβου.

„ Ἀλλ' ἐγὼ πῶς ὑπάγω; τίς τ' ἐπιτρέπει;
„ Οὔκ εἰμι γὰρ Αἰνείας, οὐδέ γε Παῦλος·
„ Οὔτ' ἄλλος ἔμ' ἄξιον, οὔτ' ἐγὼ κρίνω.

„ Ἐὰν οὖν ἐλθεῖν ἐγὼ συγκατανεύσω,
„ Φοβοῦμαι μήπως μωρὸν ἔργον τολμήσω.
„ Σοφὸς εἶ καὶ διορᾷς, εἰ καλῶς λέγω.”

Ὡς δ' εἴ τις ὅπερ ἤθελ' οὐκέτι θέλει,
Καὶ διὰ νέους σκοποὺς ἀλλάσσων φρένα
Τὴν πρᾶξιν, ἧς ἤρξατο, καταλιμπάνει,

Τοιοῦτος ἤμην ἐν τῇ ζοφώδει ῥάχει·
Σκεφθεὶς γὰρ ἀπετράπην οὗπερ ἠρξάμην
Ἐγχειρήματος τοσαύτῃ προθυμίᾳ.

“Εἰ καλῶς ἔγνων τὰ παρὰ σοῦ ῥηθέντα,”
Ἀπήντησεν ἡ σκιὰ τοῦ μεγαθύμου,
“Τὴν σὴν ἀπηχρείωσε ψυχὴν ὁ φόβος,

„ Ὃς τὸν ἄνθρωπον συχνῶς οὕτω πιέζει,
„ Ὥστ' ἀποτρέπει παντὸς εὐγενοῦς ἔργου,
„ Ὡς ἵππον θέα ψευδὴς ἀφηνιάζει.

„ Πρὸς ἀπαλλαγὴν τοῦ τοσούτου σου φόβου
„ Ἐρῶ σοι, πόθεν καὶ τί μαθὼν ὧδ' ἦλθον,
„ Ὅτ' ἐπὶ τοῖς σοῖς πρῶτον ἠχθέσθην πόνοις.

„ Ὄντα μεταξὺ τῶν ὧδε μετεώρων,
„ Καλεῖ με γυνὴ καλὴ καὶ μακαρία,
„ Ἧς τὰς προσταγὰς προθύμως ᾐτησάμην.

„ Ὄμμασιν ἄστρων πλέον ἀκτινοβόλοις
„ Ἤρξατο λέγειν προσηνὴς καὶ γλυκεῖα,
„ Ἀγγελικῇ τῇ φωνῇ προσφθεγγομένη.”—

—“Ὦ κεχαριτωμένη ψυχὴ Μαντύας,
„ Ἧς ἔτ' ἐν τῇ γῇ διατελεῖ τὸ κλέος,
„ Διαμενεῖ τ' ἐφ' ὅσον τὸ πᾶν κινεῖται·

„ Φίλος τις ἐμός, ἀλλ' οὐ φίλος τῆς τύχης,
„ Οὕτω κωλύετ' ἐν τοῖς ἐρήμοις τόποις
„ Καθ' ὁδόν, ὥστ' ἐκ φόβου τρέπετ' ὀπίσω·

„ Καὶ δέος μήπως ἤδη παρεπλανήθη,
„ Κἀγὼ πρὸς ἐπαρωγὴν ἦλθον βραδέως,
„ Ὡς ἐν οὐρανοῖς ἤκουσα περὶ τούτου.

„ Ἄγε δὴ κινήθητι, σαῖς τ' εὐεπείαις
„ Καὶ πᾶσι τρόποις, οἷς δύναται σωθῆναι,
„ Αὐτῷ βοήθει, κἀμοὶ συνεργὸς γίνου.

„ Εἰμὶ Βεάτριξ, ἐγώ τε σ' ἀποστέλλω·
„ Ἔρχομ' ἔνθεν μοι ποθητὸν ἐπιστρέψαι.
„ Φίλτρον ἐκίνησέ με, λόγους τ' ἐμπνέει.

„ Ὅτ' ἔσομ' ἐνώπιον τοὐμοῦ Κυρίου,
„ Αὐτῷ συχνάκις περὶ σοῦ καλῶς λέξω.”—
— “Ἡ μὲν ἐσιώπησεν, ἐγὼ δ' ἠρξάμην.”

“Ὦ δέσποινα, κάτοχε τοῦ μόνου δώρου,
„ Δι' οὗπερ τἀνθρώπινον ἐξέχει γένος
„ Πάντων τῶν ἐν οὐρανῷ τῷ μειοτρόχῳ·

„ Οὕτως εὐάρεστόν μοι τὸ πρόσταγμά σου,
„ Ὥστ' ἀμέσως ὑπείκων δοκῶ βραδύνειν.
„ Οὐ χρῄζεις πέρα φράζειν τὰς σὰς ἐφέσεις·

„ Ἀλλὰ λέγε μοι, πῶς κατέβης ἐνταῦθα
„ Ἐν τῷ χαμηλῷ τούτῳ κέντρῳ, λιποῦσα
„ Τὸν εὐρὺν χῶρον, ἔνθ' ἐπανελθεῖν θέλεις.”—

— “Ἐπεὶ τὰ πάντ' εἰς βάθος εἰδέναι βούλει,
„ Ἐρῶ σοι βραχυεπῶς,” εἶπεν ἐκείνη,
“Ὡς οὐκ ἐνθάδε δειλιῶ καταβῆναι.

„ Ἐκεῖνα μόνα πᾶς ὀφείλει φοβεῖσθαι,
„ Ἅπερ δύναται προξενεῖν αὐτῷ βλάβην·
„ Οὐχὶ δὲ τἆλλα· ταῦτ' οὐ γὰρ φοβητέα.

„ Τοιάδ' ἐγὼ χάριτι κατέστην θείᾳ,
„ Ὥστ' ἡ τληπάθει' ὑμῶν οὐδέν με βλάπτει,
„ Οὔτε φλὸξ τούτου τοῦ πυρὸς ἅπτεταί μου.

„ Ἐν Οὐρανοῖς εὐμενής ἐστι Κυρία,
„ Οἰκτείρουσα τὸν ἄνδρα, πρὸς ὅν σε στέλλω,
„ Ὡς τὰς στυγερὰς ἄνω κάμπτουσα κρίσεις.

„ Αὕτη Λουκίαν μετακαλεσαμένη,
„ Εἶπε· ‘“Νῦν ὁ σὸς πιστὸς σοῦ χρείαν ἔχει·
„ Αὐτὸν ἐνθέρμως κἀγὼ συνίστημί σοι.”’

“Λουκία πάντων ἐχθρὰ σκληροκαρδίων
„ Εὐθὺς ἀνέστη, κ' εἰς τόπον ἦλθεν ὅπου
„ Μετὰ τῆς Ῥαχὴλ καθήμην τῆς ἀρχαίας·

„ Εἶπε· ‘“Βεάτριξ, ἀληθὴς θεῖος αἶνος,
„ Πῶς οὐ βοηθεῖς τῷ σε πεφιληκότι,
„ Διὰ σέ τ' ἐξελθόντι τοῦ χύδην ὄχλου;

„ Οὐκ ἀκούεις νῦν αὐτοῦ τοὺς οἰκτροὺς θρήνους;
„ Οὐχ ὁρᾷς αὐτὸν μαχόμενον θανάτῳ
„ Ἐπὶ ποταμοῦ θαλάσσης δεινοτέρου;”’

“Οὐδείς ποτ' ἐν τῷ κόσμῳ θηρεύων κέρδος,
„ Ἢ βλάβην ἀποφεύγων, ἔδραμε τόσον,
„ Ὁπόσον ὅτ' ἤκουσα τοιούτους λόγους.

„ Ὧδε κατέβην ἐκ τῆς μακάρων ἕδρας,
„ Ἔχουσα πίστιν εἰς τὸ σὸν καλῶς λέγειν,
„ Ὅπερ τιμᾷ σε καὶ τοὺς ἀκούσαντάς σου.”—

—“Εἰποῦσα ταῦτα, τοὺς ὀφθαλμοὺς δακρύοις
„ Πρός με λάμποντας προσέτρεψε, καὶ τοῦτο
„ Ἐπετάχυνεν ἐμὴν ἄφιξιν ὧδε.

„ Παρὰ σὲ δ' ἐλθών, ὡς προὔτρεψεν ἐκείνη,
„ Ἔσωσά σε τῆς θηρός, ἥτις τὴν ὄρους
„ Τοῦ καλοῦ προσέλευσιν ἐκώλυέ σοι.

„ Τί τὸ λοιπόν; διὰ τί, διὰ τί μένεις;
„ Πῶς εἶ τοσοῦτον ἄνανδρος τὴν καρδίαν;
„ Πῶς οὔτε τόλμην οὔτε θρασύτητ' ἔχεις,

„ Ἐν ᾧ τοιαῦται τρεῖς μάκαιραι Κυρίαι
„ Ἐν τοῖς οὐρανοῖς ὑπὲρ σοῦ μεριμνῶσι,
„ Καλά σοι δ' οὑμοὶ προσυπισχνοῦνται λόγοι;”

Ὥσπερ τἄνθος ἐκ πάγους νυκτίου κύπτει,
Καὶ μένει κλειστόν· ἡλίου δ' ἀνιόντος,
Ἐπὶ τοῦ καυλοῦ διανοιχθὲν ὀρθοῦται·

Οὕτως ἐμαυτὸν ἀναψυχθέντ' ᾐσθάνθην·
Καὶ τοσοῦτον ἐν ἐμοὶ θάρσος ἐπῆλθεν,
Ὥστ' ἀπεκρίθην ὡς ἄνθρωπος γενναῖος.

“Ὦ ψυχὴ φιλέλεος, προστάτριά μου,
„ Καὶ σὺ φιλόφρων ὁ τάχος ὑπακούσας
„ Οἷς αὐτὴ λόγοις πιστοῖς παρώτρυνέ σε!

„ Οὕτω ταῖς σαῖς προτροπαῖς ἐν τῇ καρδίᾳ
„ Ενέσταξάς μοι πόθον τοῦ προχωρῆσαι,
„ Ὥστ' εἰς τὴν πρώτην πρόθεσιν ἐπανῆλθον.

„ Ἄγε δή, μία θέλησις ἡμῖν ἔστω·
„ Σύ μοι ποδηγός, σὺ κύριος, σύ τ' ἄρχων.”
Αὐτῷ ταῦτ' εἶπον· ὁ δ' ἔπειτα προέβη,

Ἐγὼ δ' εἰς τὴν ἀγρίαν ὁδὸν εἰσῆλθον.
